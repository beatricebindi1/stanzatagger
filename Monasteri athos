Изложение отчасти пребываниа и чина сущих въ Святѣи Горѣ святѣиших монастыреи общих и глаголемых особных и отчасти сказание, яко не от человѣкъ ниже человѣкы, но от божественаго промышлениа и помощи съблюдается Гора она до днесь

Понеже убо крѣпкое и многохвалное господство твое, в царех благочестивѣишии и самодръжче божественѣишии Москвы и всеа Росиа великыи княже Василие Иоаннович Палеологе, въпрoси множицею нас смиреных о пребывании и о устроении сущих въ Святѣи горѣ честных обителеи, яже еще съблюдаються божественою благодатию, — изволися мнѣ благословно изложение нѣкое отчасти сътворити къ твоему величьству, едино убо да сие извѣщу о всеи истиннѣ, второе же и да иже завистию и ненавистию оклеветати хотящих честнаа она и боголѣпнаа Божиа жилища възъущу въ покаание тѣх приведу ихъ дръзоглаголание, аще и отнюдь възмогу сие съдѣлати, понеже разума завистию и ненавистию единою потоплена преложити покушатися весма неудобьтворимое, да не глаголю невъзможное есть.
Възвѣщу же уложениа и образы и създателеи тѣх не всѣх — сие бо не точию мнѣ невъзможно, понеже ниже сам сиа от иного слышах, но и мало имат полезное, — но еже въ всѣхъ простѣ жительствуемыи чин же и устроение въ чемъ и како межи собою разньствують, любоистиннѣише излагаю о Бозѣ свѣдѣтели, ничто же развративъ истины. Възвѣщу же сиа въкратцѣ, сирѣчь два токмо предложивъ: единаго от особныхъ монастыреи и от общих единаго, аще бо которыи въ сихъ дву жительствуеть чинъ и устроение — и въ прочих всѣхъ тои же узрится.
Начну же сице нѣкако. Гора убо Афонъ преименована послѣди Гора Святаа ради пришествиа, бывшаго в неи древле, якоже древняа вѣсть предаеть, еще живѣ Богоматери, егда къ Кипру прехожаше видѣти Лазаря, и ради краиние добродѣтели и святыни подвизавшихся божественых мужеи в неи древними времены. Есть убо гора Македонии Селунскаго краа къ морю, яже простирается внутрь моря къ востоком на сто връстъ, якоже непщую, яже от пръваго вхожениа еже в неа, его же сице нѣкако глаголемъ Мегалинъ Вигланъ, сирѣчь Велиа Стража, въздвизается от земля въсхожениемъ жестоким же и острѣишим, яко поприщь единаго и полъ, от него же пръваго вхожениа донелѣ же скончается въ краинѣишея горы части — на болшее присно и въздвизаеться и утолстѣваеться, и холмы и хребты высочаишими и частьми съгнѣтаема. Въ краинѣишую же часть горы на толику высоту въземлеться много, яко въсходящих въ краинѣишее еа верха, аще убо ведрить въздух, видѣти доброчестнѣишии островъ Еврипъ, отстоаще далече от Афона, яко поприщь двѣстѣ и вяще. Но и древнии писатели глаголють, яко егда преклониться солнце к западомъ, достизаеть сѣнь краа верха Афона въ острова Лимносъ, далече отстоащаго, яко поприщь 60, которыи верхъ до дву поприщь; близ к нижнеи странѣ есть всенагъ камень ради зѣлныа студени, яко не обрѣтатися что ино тамо, развѣ трава нѣкаа малѣишаа въ каменных щѣлѣхъ, въ безсолнечных же удолиих, сущих подъ връхом еа, обрѣтаеться снѣгъ весь год.
О Велицѣи лаврѣ. Под краинею убо ногою горы к морю, еже къ востоком, на мѣстѣ равнѣ убо, елико мощно есть, обаче жестоцѣ зѣлнѣ и каменнѣ, создана есть божественаа въистину и царскаа великаа Лавра преподобнаго и богоноснаго отца нашего Афанасиа Афонскаго, долга и уска, стѣнами высокыми и толстыми и столпы крѣпкими округъ огражена. Создатель же тоа бысть иже въ царѣхъ приснопомнимыи Никифоръ Фока, его же уби Иоан Цимисхис. Лежит же сиа священнаа и честнаа обитель прямо къ вешним въстоком, коа древле убо, егда благоденьствоваше, общее житие съблюдаше по божественых преданиих преподобнаго отца Афанасиа. Послѣди же от грѣхъ наших изнемогши и сиа, якоже и прочии, и не могущи питати общежителнѣ своа чада многа бывшаа и попечение тѣх въ всем творити, съвѣтъ съвѣщаша зѣло мудръ и добръ, възложивъ свою нужу священному Собору пресвятѣишаго патриарха Констянтиняграда, и прощение оттуду приемъ, раздѣли по келиамъ чада своа по два и по три и по четырѣ, дающи им на всякъ день хлѣбъ доволен и сочиво и от сада своего зелие всяческое, и на кѣлию подаде толикъ виноград и толики маслици и инаа нѣкаа плодовитаа древеса, яже сами тружающеся и добрѣ дѣлающе изобилують присно и вина и елеа и всяческых овощев, от них же доволнаа себѣ съхранивше, преизлишняа продают, иже неискуства ради или и немощи не могущим братиам сиа дѣлати, ова же и туне немощнѣишим дарують.
Не в сих же точию упражняются иже на вся преподобнии, но и хитрости всяческиа дѣлають и рукодѣлиа: овъ убо сапожник, ов же ковачь, инъ же швець, другыи же древодѣл, ин же здець, ин же точить сосуды, другыи на холмѣх древеса сѣчет и доски скоблит и брусиа, инъ прядет и вязеть клобуки и пояски, другии пишет, инъ переплетает, другыи сад дѣлаеть, ин же виноградъ добрѣ дѣлает, другыи рыбы ловит и сѣти плететь, и симъ чином кождо и себе питает и другаго, но и того приемшуюу духовную матерь, честную глаголю обитель от своих потовъ лишену прохладилъ. Сице убо братиа живуть въ себѣ и обитель изнемогшую ничим же отягчают, но и паче облегчають и упокоают от преизлишних попечении, якоже нѣции матерелюбци дѣти престарѣвшую матерь старость питающе, не до сего же к неи показуют любовь, но и на множаише сию простирают. Егда бо сѣтвы время настанет или жатвы или гроздособраниа или рыбъловитва, или зданиа и обновлениа нѣкоего нужа понужает, которую братию иже по временех преподобнѣишии игуменъ съ честнѣишими старци Събора изберет, да ови убо пристоат дѣлом, ови же повелѣвающим служат и покоряються абие съ усердием многым и душевным веселиемъ, под иго послушаниа подтицают, и ови убо на брегъ устремишася къ еже превести от пашня жито, еже инии предшедше въ житница събраша. Друзии же чресла своа мужественѣ препоасавше и яже къ потребѣ пригоднаа орудиа в руках приемше, наставнику и вожу обители строителю послѣдующе честнѣ, Господеви поюще и веселящеся духовнѣ, на предлежащее им дѣлание устремишася. И сие не бываеть единою или дважды на год, но присно и непрестано, едина работа другои послѣдуеть, и единъ трудъ другаго присно приносит, и нынѣ убо в мори тружаются, нынѣ же на земли злостражуть.
Нѣкогда убо ради нужныа потребы монастыреи, нѣкогда же ради неправедных винъ и злохитръствъ, яже нечестивии от лихоимственаго изволениа и зависти на благочестивых сътворяют, оних же аще и в темницу въвръзатися нужа будет, и въ юзы благодушнѣ сиа облекаются чюднии и о тѣхъ веселятся мучениа образ непщующе бываемаа, иже и аще толикыми труды и бѣдами ради еже о Христѣ любве облиаеми въ всем животѣ своем, обаче ниже сице ниспадають, ниже утомляются, но аки нѣкии адаманти мыслении непобѣдими пребывають и оно едино приобрѣтение помышляюще, аще своею смертию честных обителеи съставление искупити възмогут. Како убо неправедно есть всякого благочестиваго христианина отвсюду тѣмъ състрадати истещи всею силою и сподвизатися добрым симъ подвигом и спасителным еже отнюдь твоему благочестию въ попечение будеть, понеже и над всѣх имаши приемъ днесь от Бога добродѣтель побѣдителнаа. Но пребывание убо и труды обрѣтающихся богоносных мужеи в лаврах Святыа Горы, их же пръваа есть честнаа обитель преподобнаго отца нашего Афанасиа, таковое есть въкратцѣ рещи и истиннолюбнѣ, в неи же обрѣтаются мнихи нѣкогда убо 200, нѣкогда же и множаише.
Втораа же по сеи есть божественаа и священнаа царскаа обитель Пресвятыа Богородица Благовѣщениа нарицаемаа Ватопединъ, яже и лежить къ полунощнѣи странѣ горы выше от моря, яко стрѣлы испущение отстоаща, стѣнами и сиа высокыми и столпы 9-ми округъ огражена въ образѣ триугловиднѣ, толико кратчаишаа священныа Лавры преподобнаго отца Афанасиа суща, елико она тоа есть тѣснѣиша. Създатель же тоа бѣ, яко приахом от блаженых отець, Ватосъ нѣкто от Испаниа, брат великаго Феодосиа, тѣм же и древнѣиша много есть священныа Лавры, понеже Феодосие древнѣиши Никифора. Но морьское воинство безбожных аравии тогда владычьствующих нашедъ, опусти ю и множаишиа красоты лиши, и на лѣта доволна пребывъ пуста. Обновися паки при царствѣ Никифора Фоки прилежаниемъ и сребром 5 нѣкыхъ вельможь андрианопольскых, иже и мнихы бывше в тои же честнѣи обители, освящениемъ от Бога прославишася, скиптра же Греческых царства, иже въ царѣхъ приснопомнимыи господинъ Андроникъ Палеологъ, твои праотець, приемъ многаа благодѣаниа от яже в неи чествуемыа иконы Богоматере множицею приемъ, якоже самъ исповѣдаеть въ своемъ златопечатном словѣ. Многыми и великими благодѣании самъ и иже по нем царствовавъ господинъ Иоаннъ сию укрѣпиша и на пръвую еа красоту пакы приведоша благодатию и помощию еже в неи почитаемыа Всечистыа Богоматере, нынѣ же и сиа изнемогши подобнымъ образомъ, якоже и священнаа Лавра, зане лишени быша сии яже от цареи и благочестивых деспотъ благодѣаниа. Подобное и сиа пребывание и чинъ и жительство по всему жительствуеть, яко и священнаа Лавра, и таже паки глаголати не подобает; все бо, что речено бысть мною тамо о трудѣх и напастех и ревности божественыа и тщаниа и усръдиа еже на дѣла, такоже и о хитрости и сообщениа еже въ немощнѣиших братеи, безразньственѣ и в тои священѣи обители Ватопеди обрящеши исполняема; разньствует же сиа от оноа множьствомъ иноковъ, въ 300 бо сиа умножаеться, и мѣстоположениа имать кратчаишаа и зѣло веселителна, такоже и нѣдро морское, сирѣчь пристанище, много и кругловидно, водъ же не толико изообилуеть, елико Лавра. Но особных убо обителеи двѣ сии честнии обители суть доволнаа образована жительства подобных тѣмъ.
От сущих же у нас въ истинну общежителеи пръваа и въ истину чистъ от особства есть въ греческых убо честнаа обитель честнаго Предтеча, яже нарицается Дионисиева, въ блъгарскых же и сербьскых честнаа обитель великаго Георгиа, именуемаа Зографова, от них же единого съжитиа изложивше доволнѣ, покажем аки образом и прочих. Едино бо и в тѣхъ пребывание и та же заповѣданиа, аще и друга другую разньствует по тщанию или нерадению тѣх предстателеи, движимаа бо присно человѣческаа суть, и невъзможно в тѣхъ же всегда съблюдатися мѣрах. Повѣствуемо убо есть мною священныа обители Дионисиевы извѣстное съжительство, понеже множицею тамо приидох и тѣхъ равноаггелное житие извѣстнѣише познах, неже иных; елико убо познах, сие и реку любоистиннѣ.
Сиа убо честнаа обитель създателя имѣ преподобна нѣкоего Дионисиа, там  подвизавшася, трапезонтянина родом и брата бывша иже тамо тогда митрополита, създана есть и сиа под малым глаголемымъ Афономъ къ полудни на камени высоцѣ, доволнѣ от моря, обаче не толь велика, якова нынѣ зриться, но малѣиша; послѣди же при наших днех распрастранися расходы святѣишаго патриарха Нифона, иже в неи житие скончавшаго преподобнѣ и освящениемъ от Бога прославльшася; стѣнами же крѣпкыми всюду огражена, имать же посреди церковъ единовръхну краснѣишу честнаго Предтеча Рожество празнующи; его же окрестъ братеи кѣлиа двокровны же и трикровны, обитают же братиа яко 95, а не болши, общее житие от начала имѣвше и даже доселѣ пребывающе чистѣиша, яко ниже до иглы, по реченому, власти дръжати въ келии кромѣ изволениа настоащаго, иже единомысленѣ вся, яже обители исправляюще непрестанно тружаються и внутрь и внѣ, и на земли и на мори, якоже и живущеи въ святѣиших лаврах, тии же суще и корабници, и посланници,и винограда дѣлатели, и земледѣлатели, и строители, и келари, и хлѣбници, и повары и всякую простѣ службу и потребу обители усръднѣише исполняюще, ничто же нигде от общих вещеи братьства отнудъ усвоающе, но паче прибавляти присно сиа тщатся. Толико же тружающеся ниже духовных не радят трудовъ, аще пригоднаа мѣста точию имуть, идеже аще прилучатся тружающеся, егда настанеть время пѣснопѣниа, от дѣлъ преставше, псалмопѣние съвръшают священником тѣмъ присно спослѣдующим. И обычаи общаго житиа правило повсюду съблюдают, сирѣчь понеделник, среду, пяток единою ясти без масла, вина и рыбъ и 300 поклоновъ на всякъ день творити.
И якоже тии по вся обители служа, сице паки обитель тѣхъ и безсребренѣ приемлет и постризает, ничто же ино от них истязавши, точию от всеа душа въконец послушание и благопокорение. Аще же нѣкы от приходящих приносит съ собою сребро, не истязуются сиа нужнѣ или аки о согласии въклада, — да не буди таковое сребролюбие и безмѣстие, — но сами, яко уже чада обители бывше, самоизволнѣ и свободнѣ сие принесуть Богови и братству. В лаврах же аще кто от своего изволениа покоа своего ради или памяти ради своих прародителеи принесеть сребро — приемлють сие отци и покоат его въ кѣлии ключимѣ и подають ему и виноград и сад и вино и елеи пръвыи год, дондеже уплодит его виноград, и сотворят его свободна от тяжких служебъ, и по всѣхъ въ покое пребываеть, иже аще произволить, в монастырскых потребах служить. Ниже сребро нужнѣ истязуеться отцы, ниже аще не дасть, изженуть его; не буди таковое братоненавидѣние, но и приат бысть любезнѣ в монастырь и упокоенъ бысть добрѣ, наипаче лучше имѣють единаго трудника брата, неже 10 въклад щика; въ киновиах же вкладщики не именуются, но равнѣ вси тружаются кождо по своеи силѣ и възрасту, и равнѣ вси от обители имуть и одѣаниа и обувениа доволнаа въ весь свои живот; оно же вѣдати должни есми, яко аще и равнѣ всѣх тружатися рѣхомъ. Но есть и в тѣх нѣкое различие и разсужение потребное. Честнѣишии бо от братиа, елици искусством вещеи и разумомъ украшени суть, монастыря правление и братии предстательство со игуменом устраают, иже и старци съборныа именуются, сут же сии 10 или 12. Отнюду же и коих убо тии испытают от среды их, онѣхъ и посылают аки наставникы и началникы всякиа потребныа службы, имѣющих под собою братии доволно, иже и послушают тѣх и всяко служение исполняют тѣм. Священници же и диакони вся церковнаа со всѣм прилежаниемъ и честию исполняют. Среднии же тѣх, сии убо в сих, друзии же во инѣхъ упражняются дѣлѣх, якоже рѣхом. И что по единому сиа глаголю, никто тамо празден видиться пребываа, никто же не в постоании колѣблеться. Но аще въсхощет нѣкто къ инои обители преходити, не попущается; аще же утаився избежит, призывается многажды от игумена своего, и аще не послушает, тогда под юзами отлучениа его полагаеть, он же отлучениа боязнию наказан, възвращается въ свои монастырь и своему пастырю повинуеться, еже подобает вездѣ хранитися и преступаемое исправлятися, благому Владыцѣ всегда радующуся о исправлении своего наслѣдиа. Но убо о благочинии и о житии иночьском лавръ и киновии толикаа довлѣют, могущаа и прочаа участнѣ показати, яже мы изволениемъ преходим ради продлъжениа.
Нынѣ же о общем всеа Горы правлении и их единомыслии речем, но преже даже сиа начнемъ, потребно непщую изьявити мѣста образъ, в нем же собираеми вся Святаа Гора о общих ползах съвѣтують. Вѣдомо же да есть, яко срединѣ хребту Горы начинающу от самыа Великиа Стражи и посреди всю гору раздѣляющу и на коеиждо странѣ удолиа превелиа и потокы творящу, от них же множаиши ради глубины и лѣсов отнюдь непроходимы суть, под страною еже къ сѣверу тоа хребта простирается и аки изливается равно нѣкое место и водами изобилно даже до брега морскаго и многыми иными красотами и украшении украшаемо, то мѣсто именуеться Карее— или зане орѣшыны великиа пред монастыремъ от древле насажени суть, или зане Каре, сирѣчь главы всеа Святыа Горы мѣсто то показуеться, зане тамо от всѣх монастыреи събираются преподобнии игумени о укрѣплении и потребѣ всѣх советоватися. В том мѣстѣ создана есть священнаа и честнаа Лавра всепреподобнаго отца нашего прота, в неи же божественаго Успениа вышеестественое таинство Богоматере празнуется; стѣнами и та от внѣ огражена, но ветхыми. Есть же в неи церковь посредѣ прекраснѣиша и превелиа и много старѣе Святыа Лавры преподобнаго Афанасиа. Округ же того священнаго монастыря протова на лици равнины тоа разсѣаны суть кѣлии и столпы и кафисмата, сирѣчь малыа общины, и многы и нарочиты божественых мужеи и подвижников в себѣ имѣющиа и церкви, внѣ же винограды и краснѣишиа сады, всеразличныа овощи приносящиа. Келлии же тѣ разсѣани въ скитѣ Кареиском, ови убо суть всепреподобнаго прота, инии же тамо изначала създани от преподобныхъ мужеи, инии же священных монастыреи суть, от них же множаишии продаются хотящим на мѣстѣ том пребывати, и на толики лица купяться на 2 и 3, яже умръшим купившим паки възвращаются под власть монастырскую.
В томъ мѣстѣ събираеми преподобнии игумени и честнии старци Святыа Горы межь себе совѣтують, и лучшаго иже священством и искусством вещеи свѣтлѣиши будет, ис тѣх избравше власть еже быти пръваго всѣмъ инымъ и главу ему дадут, прота его именовавше, оттого и мѣсто протато именуеться. Егда убо случиться нужа велиа всеи Святѣи Горѣ, тогда обрѣтаемыи всепреподобныи протъ посылает два мирскых дѣлателеи по всѣмъ монастырем, давъ имъ грамоты, кои от единыа страны писаны греческы, а от другыа болгарскы, кои и раздѣливше себѣ, всю Гору Святую обходят по всѣмъ монастырем, показующе игуменом грамоты протовы, тии же абие своих монастыреи старцевъ събравше и протову грамоту пред ними прочетше, посылають в Карею на утрении день, их же от среды себе изберут, иже тамо дошедше и с протом сѣдѣвше о них же подобаеть совѣтують, или тамо дѣло исправиша, или мниховъ достоиных от среды избравше, внѣ къ владящим послаша къ коемуждо граду треба будет, давше им и сребро доволно и братию на службу. Сребро же приемлють от общины от приносимаго бо сребра от внѣ, еже благочестивии милостыня ради посылають, съблюдають часть себѣ у прота, да имѣют на общую службу всеа Горы, проту же по вся годы на праздникъ Успениа Пречистыа дають монастыри толико мукы и елеа и вина и воска. Такоже и кождо монастырь длъжен есть дръжати тамо единаго клирика на пѣние церковных правил, а питаеть коегождо свои монастырь, а пребывают тамо до года или дву кождо по своеи силѣ и тако премѣняються. Но коа убо о всепреподобнѣмъ протѣ и о его Съборѣ толика и таковаа суть въкратцѣ глаголати.
Еще же о уставленых великых службах в лаврѣхъ глаголавше, каково коегождо служение есть, повѣсть сице заключимъ.
Обычаи убо великым лаврам есть, такоже и меншим монастыремъ Съборъ имѣти честнѣиших старцевъ, якоже предрекохом, кои съ преподобнѣишим игуменом сѣдяще, вся монастырскаа съ богобоязньствомъ и прилежаниемъ управляют, восмь нѣкоих начальных и велиих службъ уставивше в монастырѣ, от них же перваа служба по игуменѣ еклисиархис есть, потом типикарис, третии съсудохранитель, четвертыи иконом, пятыи болных назиратель, шестыи дохиариосъ, сирѣчь келарь, семои трапезарь, осмои хортулариосъ, сирѣчь скотоблюститель; хлѣбъня бо и житници и подобнаа тѣмъ аки мала суща не съчитаемъ не яко неключимаа, но зане таа осмь чинъ дръжат началныи и имѣют под собою служащих ихъ повелѣниемъ, а таа не тако, но тии собою потребнаа дѣлають.
Еклисиарха убо сущее дѣло есть попечение имѣти церковнаго благолѣпиа и священничьскаго благочинства и пригожьства, иже и на Соборѣх всегда близ игумена сѣдить и на клиросѣ, такоже от игумена пръвыи стоитъ; того ради игумену преставльшуся или игуменство оставльшу тои избирается въ игумена; тои же и въ внѣшних и внутрених монастырьскых послужениих настоательствуеть и братию подвизаеть и мѣсто дръжить игуменское въ всѣмъ, егда тому не сущу, иже и посохъ дръжить в таковых службах.
Типикар же священникъ итои сыи избирается от Собора честнѣишии и доброрѣчивъ въ священникѣхъ и устава церковнаго паче искусенъ, иже имать под собою новоначальных два или три, их же и наказуеть всякому служению и благочинию церковному; тии егда послужать доволна лѣта и искушении, аще обрящутся достоини священства — и хиротонисаються диакони, и въ диаконствѣ пребывше елико время игумен съ Собором искусить, совръшаються въ священники, и въ священствѣ просвѣтившеся приводяться въ чинъ уставщика и еклисиарха и игумена.
Уставщикъ убо, яко рѣхом, пръвое попечение имать хранити съ прилежаниемъ чинъ устава Иерусалимъскиа церкви, да вся съвръшаются полнѣиша въ свое время, бдѣниа на бдѣниих, славословие на славословиих, и да единъ кождо тръжественыи празникъ имать уставленое исперва просвѣтлѣние и свѣтлость духовную, Господскаа Господскы, мученичьскаа мученичьскы, преподобных преподобнѣ. Второе же его дѣло — говорити полунощница велегласно да три псалмы пред ексапсалмы, и пръвои час и третии и шестыи и девятыи и мефимон, но служба уставщикова такова есть, да вкратцѣ реку.
Скевофилаксъ же свою службу имать хранити божественыа и священныа съсуды церковныа, коа и износить на Господскыа праздники въ славу Божию и благолѣпие божественаго дому Его и въ память вѣчную освятивших таа приснопамятных цареи и деспот. Еще дѣло его есть по спискомъ взимати събираемое от внѣ сребро от господареи и князеи и от всякого православнаго христианина. Тои же съсудохранитель, егда повелится от игумена и от всего Собора, раздаваеть потребныа расходы и должен есть по шти месяцѣхъ дати росчетъ приходовъ и расходовъ.
Иконом же свое дѣло имать настоати над всѣми службами внѣшними и внутрьними монастырскыми и виноградных дѣлателеи управляти и пред враты монастырскыми о наемницѣх сущих попечение имѣти, да имѣють потребную пищу въ вечеръ, заутра посылати их идѣже дѣло будеть монастырское. Еще дѣло его есть приходящих иноковъ и мирянъ на поклонение в монастырь въводити в онь и поставляти пред игуменом, аще честнѣиши будут, или глаголемому гостиннику, иже и приемлеть их въ гостинницу и покоить их елико днеи пребудет в монастырѣ.
Носокомос же свое дѣло имать настоати болницѣ и попечение имѣти о болящих братиах въ всѣмъ. Болница же есть домъ велик, отдѣлен внутрь монастыря, келлиа имѣа и вся потребнаа, в них же хотящии от братиа, егда болѣзнують, тамо приносяться и тамо врачюются съ всякою любовию. Имать же и храмъ внутрь краснѣишии святыхъ Козмы и Дамиана безсребреникъ, в нем же непрестанно поется служба за братию болящую.
Келар же свою имать службу въсприимати въ келарницю коаждо снѣднаа суть, кромѣ хлѣба и вина, коа и раздаваеть братии по игуменскому и его Собора велѣнию.
Трапезар же свое дѣло имать дръжати хлѣбъ и вино и раздаати таа братии по вся дни, не самъ пекучи хлѣбы, но повелѣваа хлѣбнику, да приготовить всегда хлѣбы; тои и в трапезѣ служить братии съ многыми иными подружникъ.
Скотоблюстителя же дѣло есть над безсловесными животными, сирѣчь над конми и мсками, имѣа под собою пастуховъ и служебниковъ доволныхъ на послужение и управление тѣх.
Сими убо осмию болшиа службы игумен и старци Събора управляють добрѣ вся монастырскаа благодатию Господа нашего Иисуса Христа и заступлении пресвятѣишиа Владычици нашеа Богородици, коа и избраннѣ испроси мѣсто оно от единороднаго Сына Еа и Бога, да пребудеть въ вѣкъ Еи наслѣдие избранное и освященное, якоже явѣ слышим въ житии преподобнаго отца нашего Петра Афонскаго, идеже великии Никола и Симеонъ Богоприимец, егда изведоша его ис темници, научиша его, где подобаеть ему иночьскии подвигъ съвръшити, Афона быти рекше, его же самаа Богомати въ обитание себѣ избра, и что треба есть многых словесъ, идеже сами вещи показують истину. Колици бо горы и пустыни и мѣста на встоцѣ и въ Европии и в Ливии и в Палестинѣ и при Иорданѣ от мних обитаема древле и въ краинюю славу и въ благыи слухъ дошедши, завистию злоначалника диавола руками варварскыми отнюдь запустѣша! Сиа же судьбами, ими же Богъ вѣсть, съхранена есть въ Европѣ невредима и аще и безчисленыхъ имать борющих еа от моря и земли. Но откуду еи толика сила и помощь, от премудрости ли человѣческои или силы, или от крѣпости мѣста? Никако! Но от Бога еи необоримаа сиа крѣпость и заступление есть. Колици бо колижды нечестивии хотѣвше истребити тоа, — от хранящиа еа благодати избавлена бысть, богоборцем истребленым.
Но добро есть, в сеи части Слова дошедши, и особное нѣкое повѣдание чюдесъ, бывших от Бога на съхранение и пребытие мѣста, предложити крѣпкои твоеи дръжавѣ, да имаши наиболшее желание къ святому оному мѣсту. Слыши убо. Слышах въ Святѣи Горѣ многажды от многыхъ старцевъ достовѣрных, повѣдающих нѣкую таковую чюдную повѣсть. Глаголаху бо, яко богоненавистныи агаряньскии властелин, благочестивых цареи разоритель Мехмет султан, възшед на гору Косинскую близ града Серрскаго, идеже създан есть чюдныи нѣкии монастырь во имя почитаем пресвятѣишиа Владычица нашеа Богородица, к рѣчем прииде съ пресвятѣишим патриархомъ Констянтиняграда господиномъ Дионисиемъ, тамо тогда пребывающим, ему же глаголаше, яко желаше ѣхати видѣти Горы Афонскыа и сущаа тамо монастыри, како ся имѣють, блаженнѣишему же патриарху отвѣщавшу, яко въ власти его есть ѣхати и не ѣхати. Он же рече: «Добро есть намъ господарем греческым бывшим познати намъ работающих», по словесѣх же тѣхъ на сонъ обратившуся нечестивому. Священныи Дионисие скорбенъ бысть, всенощную молитву владыцѣ Христу приношаше за Святую Гору, моля, да нѣкоим премудрым смотрениемъ отвратит нечестиваго пагубное устремление. Его же молитвам услышанным от Бога сновидѣние предста нечестивому, видяше бо ся ему уже въсходити на Великую Стражу и въ восхожении срѣсти его от връха Горы мужеи нѣких страшных огнеобразных и въоруженных, на конѣх огненых сѣдящих и прѣтящих ему ту, скоро погубити его, аще не скоро въспять обратиться. Тои же устрашився възбну, священному Дионисию страшныи сеи сонъ повѣда и яко не полезенъ себѣ есть еже тамо приход глаголавъ, преста проклятыи от умышлениа. Сие чюдное повѣда многажды блаженыи Дионисие, послѣди пришед в нашь священныи монастырь Ватопед. И бысть явно тамо всѣмъ отцемъ и есть непрерѣкованно.
Инъ нѣкии пръвыи совѣтникъ султанъ Баязитовъ, зѣло ненавидя Святую Гору и ища ю истребити, прети посланнымъ к нему съ дары отцем нашим, яко скоро еа опустит и агарянъ вмѣсто мниховъ вселит в монастыри. Отцем же нашим възопившим съ въздыханием и глаголавшим:
«Мы на Владычицу нашу Пречистую Богородицу надѣемся и вѣмы, яко та защитит и нас и мѣсто святое свое». Богоборець тои нужи пришедши молнии бо съ небеси о нѣкии пиргъ приразися, в нем же лежаше пушечное зелие, еже и възгорѣся внезапу, многы и великиа домы истреби и человѣкы многы погуби, тамо скоро пришед за еже помощи, каменем от стѣны силнѣ устреленым въ бедру поражается смертнѣ, от того болѣзнию ятъ, злѣ умирает по нѣколицѣхъ днех, прещении не възмогъ съвръшити.
Мних нѣкии нѣкоеа ради бѣды избѣгъ от Фесалоникыа, къ нашему священному монастырю прибѣжа, идеже обрѣте книгу царя Иоанна Кантакузина юже онъ на Маамефа написа, прочиташе любезнѣ, по нѣкоем же времени възвратися в Фесалоникею и ятъ от агарянъ и не зѣло биемъ вѣры Христовы отвръжеся. По сих же болшии студъ неже славу получити желаа, възыде в Констянтиньград и мучителю пръвых совѣтников другъ бываеть, иже и пръвое на Святую Гору вины взыскующа, тогда обрѣтоша благополучну вину и достоину их злобѣ. Богоотвръженыи же тои откры им, яко в монастырѣ Ватопеди есть книга нѣкаа, Маамефа зѣло похуляа, и злохитрьство съставивше на всю Святую Гору, мучителю сие възвѣстиша и богоотметника оного похваливше пред мучителем, въставляаху его на Святую Гору. Он же ибо бѣ свыше удръжанъ, осудив отступника оного и уничиживъ, бити зѣлнѣ повелѣ. Преклятыи же тои, отвсюду отчаався, в печаль зѣлну впаде и къ печали моровымъ недугом поражается и обезумився, чрез всю нощь, аки песъ, лааше даже до зори и, своа уды изъядъ, скверную свою душу злѣ отрыгну, другыи Иуда бывъ.
Инъ нечестивыи, преднии писарь послан въ Европию, лихоимствомъ зѣлным и нечестиемъ одръжим, запрети внити въ Святую Гору, и вся яже тамъ написати, даже и до древъ плодоносных, и дань тяжчаишу наложити Святои Горѣ. Входя же с великою яростию и сверѣпством, доиде до нѣкиа пашни нашиа ватопедьскиа, Еладьава нарицаема, идеже ядъ и питъ, вечерѣ здрав прескверныи, усовным недугомъ зѣлнѣ поражается в полунощи и до зореи прескверную свою душу с зѣлнѣишими болѣзньми извръже. Но чюдесъ повѣдание таково есть.
Твое же боговѣнчанное царство, аки суще въ всѣхъ и надо всѣми благочестивѣишее и разумнѣишее, сице и превзыти всѣхъ благоизволи изъобилными даровании и царьскими заступлении, мѣсто то святое Богородици благотворя и наипаче честныи и священныи монастырь Ватопедь, иже и изначала приснопамятным Палеологом твоимъ прародителем весь бѣ и оттуду благодааниа, аки рѣки текущиа, приемляше, якоже и златопечатлѣнное слово приснопамятняго Андроника изьявляеть, его же и принесохом сѣмо убо, не явихом же силному царству твоему даже до сего дни, ожидающе твоего царскаго повелѣниа. Но сиа убо такова суть и къ толику довлѣють. Аще же нѣгде речено есть что не исполненѣ, нѣсть дивно, зане не о всѣх подробну глаголати обѣщахомъ в началѣ, и сие не по страсти нѣкоеи сътворивша мя нѣкто да мнит или по зависти сирѣчь или ради лѣности, яко нѣкто недобрѣ възмнит, — милосердъ ми да будет Господь, не того ради, — но убоався да не неискусствомъ рѣчи и невѣдѣниемъ коегождо монастыря истины одръжим, досажу убо честным и въистинну божественым тѣмъ обителем, обрящу же ся и къ твоему божественому и высокому царству лжущь, им же убо что может быти паче поносно и зазорно житие иночское избравшему.
Здрава въ всѣхъ и побѣдителя и благоденстена да съхранит Господь благочестивѣишаго самодръжца нашего и царя Василиа Ивановича Палеолога.
